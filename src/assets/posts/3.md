# Римската стена

![portrait](https://res.cloudinary.com/dyhmxus4n/image/upload/v1735464900/1/3-1_uchula.jpg)

Римската стена (наричана още "Старата стена) в квартал Лозенец всъщност противно на името си е не римска, а османска постройка. Стената има правоъгълна форма, като височината й е малко по-дълга от ширината. В горната й част има ясно обособен назъбен корниз, оформен от тухли. Постройката е изпълнена с характерния османски клетъчен градеж, който представлява прави редове от тухлените клетки, в центъра на които е положен камък. Стената има два подобни на прозорци отвора с характерна ниша между тях. Нишата се нарича михраб и фукцията й е да показва посоката, в която се намира свещеният камък Кааба в Мека и именно в тази посока мюсюлманите се обръщат при молитва.

![portrait](https://res.cloudinary.com/dyhmxus4n/image/upload/v1735464901/1/3-2_sqefri.jpg)

Датировката и предназначението на стената все още не са определени еднозначно. Най-широко разпространеното мнение е, че градежът е от XVI век, но могат да се срещнат и теории, че стената е малко по-млада и е от XVII в. Относно предназначението й има две основни хипотези. Според едната хипотеза стената представлява мюсюлманско ритуално съоръжение от вида открита джамия (намазгях), което се е използвано при заминаване на поклонение на светите места (хаджилък). Според втората хипотеза стената е остатък от гробница (тюрбе), тъй като точно на това място е имало мюсюлмански гробища. 

![portrait](https://res.cloudinary.com/dyhmxus4n/image/upload/v1735464901/1/3-3_epgqgh.jpg)

В началото на ХХ век стената на практика се е намирала в покрайнините на София сред запустели мюсюлмански гробища. Градът постепенно се разраства в тази посока и през 1956 г. на мястото е създаден пазар, който първоначално се нарича "Стара стена", а впоследстие - пазар "Римска стена". През 1957 г. започва реставрация на стената, която е обявена за паметник на културата. От 2013 г. всяка събота се организира и фермерски пазар, където се предлага екологично чиста храна от родни производители.

![portrait](https://res.cloudinary.com/dyhmxus4n/image/upload/v1735464901/1/3-4_ylnv7z.jpg)

Римската стена се намира на ул. "Стара стена", която е пресечка на бул. Христо Смирненски. До локацията може да се стигне с трамвай 10, като стената се пада между спирки "УАСГ" и "пл. Журналист". В близост се намира и метростанция "Стадион Васил Левски".