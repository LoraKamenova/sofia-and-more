# Черницата на Левски

![portrait](https://res.cloudinary.com/dyhmxus4n/image/upload/v1736352090/1/6-1_jgc9yc.jpg)

Днес ще се разходим по ул. Искър, за да видим едно вековно дърво от вида Бяла черница (Morus alba). Дървото се намира зад Централната баня (Музеят за история на София) и известно и като "Черницата на Левски".

Бялата черница е широколистно дърво, чиято родина са земите на днешните Китай, Корея и Япония. Счита се, че видът е привнесен на територията на България около 11 век. Любопитен факт за дървото е, че то има важна роля в производството на естествена коприна - ларвите на копринената пеперуда се хранят с листата му. Плодовете на бялата черница, които съдържат много захари и витамини, също се използват широко. Дървесината на дървото е изключително здрава и затова се ползва за производство на мебели, както и на бурета.

![portrait](https://res.cloudinary.com/dyhmxus4n/image/upload/v1736352090/1/6-2_aoe6e0.jpg)

Дърветата от вида бяла черница са изключително дълголетни - възрастта им достига до около 400 години. По тази причина много от защитените вековни дървета в България са именно от този вид. Бялата черница на ул. Искър 2 се приема за най-старото дърво в София, като обаче има различни мнения за точната му възраст. Според табелата на дървото, възрастта му е около 220 години, но има предположения, че всъщност дървото може да е много по-старо и да е над 600 години.

![portrait](https://res.cloudinary.com/dyhmxus4n/image/upload/v1736352090/1/6-3_gl4cj4.jpg)

В предосвобожденска София, дървото се е намирало в двора на Мановия хан. Собственикът на хана - Хаджи Мано е бил член на Софийския революционен комитет, дарител на средства за освободителното дело и радетел на свободата на България. Според легендата, когато Васил Левски е ходил до София, е отсядал в Мановия хан и е връзвал коня на си на бялата черница в двора му. В записките на самия Левски също се споменава, че е пребивавал в Мановия хан, а величественото дърво - свидетел на тези исторически събития, днес наричаме "Черницата на Левски".