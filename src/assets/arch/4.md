# Разходка из някогашния София Ленд

![portrait](https://res.cloudinary.com/dyhmxus4n/image/upload/v1736170116/1/4-1_nlaqjg.jpg)

Така и не отидох до София Ленд докато все още беше отворен. Неочакван шанс да посетя някогашния увеселителен парк ми предостави едно изложение на каравани и къмпинг оборудване, което се проведе през пролетта на територията му. 

![landscape](https://res.cloudinary.com/dyhmxus4n/image/upload/v1736170117/1/4-2_auik5x.jpg)

София Ленд е открит на 21 септември 2002 г. Изграден е върху площ от 35 декара и със своите 22 атракциона и 2 кина, София Ленд е най-големият увеселителен парк на Балканите за времето си.

![landscape](https://res.cloudinary.com/dyhmxus4n/image/upload/v1736170116/1/4-3_makuzk.jpg)

Сред емблематичните атракциони са "Звезден огън", "Въртележката на Пипи", "Лудата къща", "Летящи охлюви", "Влак на Инди", "Дивата река", "Музикален експрес", "Летящият холандец", Виенско колело, Кулата и др. През 2006 г. цените на единичните билети за съоръжанията са между 4 и 6 лв, а редовната цена на целодневна индивидуална карта е 18 лв. За да добием по-добра представа за тези цени, трябва да отбележим, че минималната работна заплата през 2006 г. е 160 лв.

![landscape](https://res.cloudinary.com/dyhmxus4n/image/upload/v1736170116/1/4-4_h3ezjm.jpg)

При стартирането на проекта, инвеститорите посочват, че са направени предварителни проучвания на развлекателния бизнес у нас и че очакванията са първоначалната инвестиция от 35 млн. лв. ще се изплати за 5 години. 

![landscape](https://res.cloudinary.com/dyhmxus4n/image/upload/v1736170116/1/4-5_nms8jk.jpg)

Реалността обаче е друга - през всичките години на съществуването си увеселителният парк работи на загуба. Според инвеститорите начинанието не е било на точното място и в точното време. През годините на съществуване на София Ленд доходите на населението все още са ниски и българите не са достатъчно платежоспособни. Посещение в увеселителния парк се явява немалко перо от семейния бюджет и хората не могат да си позволят да правят такива разходи твърде често, като в последните месеци от съществуването на увеселителния парк цените завишени още повече.

![landscape](https://res.cloudinary.com/dyhmxus4n/image/upload/v1736170116/1/4-6_nv6rkb.jpg)

Интересен е фактът, че подобни атракционни в световен мащаб почти никога не са на печалба.
Затова има широко разпространено мнение, че поначало цялата инвенстиция е не за развиване на печаливш бизнес, а фокусът е бил върху придобиването на земята, която по-късно да се продаде на печалба. 

![landscape](https://res.cloudinary.com/dyhmxus4n/image/upload/v1736170117/1/4-7_pwilry.jpg)

София Ленд затваря врати на 16 октомври 2006 г. Първоначално е обявено, че затварянето е само за зимния период и атракционът ще отвори отново през май следващата година. Това обаче така и не се случава, а повечето съоражения са демонтирани и продадени в чужбина.

![landscape](https://res.cloudinary.com/dyhmxus4n/image/upload/v1736170117/1/4-8_oglflz.jpg)

През годините периодично се появяват слухове, че първоначалният статут на терена за спортно-атракционна дейност ще бъде сменен и на мястото ще се построят поредните жилищни и бизнес сгради. В наши дни територията на увеселителен парк все още не е застроена и могат да се видят Замъка, изкуствените водоеми и Кулата - единственото останало съоръжение, а някогашните алеи се ползват предимно за паркиране.

![portrait](https://res.cloudinary.com/dyhmxus4n/image/upload/v1736170117/1/4-9_m34o4v.jpg)

Разходката из територията на някогашния София Ленд наистина ми подейства като машина на времето и почти се пренесох във времената, когато е било работещо и оживено. Може би затова спомогна и фактът, че мястото наистина беше оживено заради изложението и не се фокусирах само върху продължаващата разруха.

![portrait](https://res.cloudinary.com/dyhmxus4n/image/upload/v1736170117/1/4-10_ocqxmo.jpg)

София Ленд се на бул „Никола Й. Вапцаров“ 61, като покрай него минават автобуси 73, 88 и 120.