# Обсерваторията на СУ

![portrait](https://res.cloudinary.com/dyhmxus4n/image/upload/v1736360551/1/8-1_dyjwc1.jpg)

Днешната разходка е до астрономическата обсерватория на Софийския университет. В наши дни тя се намира в Борисовата градина в непосредствена близост до къпалнята Мария Луиза. По време на построяването й обаче обсерваторията се е намирала извън пределите на София - далеч от градските светлини в землището на село Слатина. Големият купол и старото здание са завършени през 1897 г., а впоследствие са добавени още един по-малък купол и нова сграда, която разполага с аудитория за учебни занятия и тераса за астрономически наблюдения. Обсерватория на СУ е първата астрономическа обсверватория в България. Интересен елемент от фасадата е гипсов пояс, който е разположен под металния купол и на който са изобразени 12-те зодиалани съзвездия. 

![landscape](https://res.cloudinary.com/dyhmxus4n/image/upload/v1736360548/1/8-2_brm21v.jpg)

Първият уред, използван за наблюдения, е зрителната тръба на д-р Петър Берон, която е произведена през втората половина на 19 век от реномираната мюнхенска компания "Merz". Тръбата, която е с увеличение около 500 пъти, днес е експонат на Националния политехнически музей. Именно това е и зрителната тръба, която ежедневно виждаме изобразена на банкнотата от 10 лева. Постепенно се добавят и други астрономически уреди, като един от най-забележителните е доставеният през 1897 г. телескоп Grubb, който е първият телескоп на постоянен фундамент в България. След реставрация през 2004 г., телескопът продължава да се ползва и до днес.

![portrait](https://res.cloudinary.com/dyhmxus4n/image/upload/v1736360548/1/8-3_eod6gm.jpg)

През 2017 г. обсерваторията отново отваря врати за посетители за дневни и вечерни посещения, които включват кратка лекция, разглеждане на обсерваторията, а при вечерните посещения при ясно небе се правят и астронимически наблюдения. През 2019 г. са отпуснати средстава за реставрация на сградите от астрономическия комплекс в Борисовата година. В момента периодично се организират платени посещения, като актуалният график се обявява на официалният уебсайт и фейсбук страницата на обсерваторията.